# Есе-рефлексія

Оглядаючись назад на весь процес роботи над проєктом, я можу впевнено сказати, що наша команда досягла класного результату - повноцінного працюючого проєкту, яким можна пишатися. Кожен з нас старався як міг, робив інколи навіть більше потрібного, і саме цей підхід дозволив нам створити щось справді цінне. Я вважаю, що саме відповідальне ставлення кожного члена команди стало основою нашого успіху.

Протягом усього періоду роботи ми намагалися дотримуватися всіх дедлайнів і вимог. Це дало нам можливість більш-менш рівномірно розподілити навантаження по тижнях, і в результаті в кінці нам не доводилось переробляти більше норми. Така дисципліна виявилась дуже корисною, бо допомогла уникнути хаосу на фінальних етапах. Звісно, іноді все одно доводилось коригувати плани, але загалом ми тримались графіку.

Початок роботи здався мені досить легким. Самі завдання були не складні, єдине що треба було - звикнути до формату роботи та узгодити підходи в команді. На цьому етапі ми встановили основні правила взаємодії, розподілили ролі і почали знайомитись з інструментами, які використовували для роботи.

Найважчою для нашої команди стала, на мою думку, середина роботи. Саме тоді, коли окрім загальних завдань потрібно було почати писати код і реалізовувати конкретні функції, в команді почались деякі конфлікти. Зазвичай вони виникали через не до кінця налагоджену комунікацію всередині команди: хтось не відповідав вчасно, хтось не висловлював свою думку, ідеї чи плани. Через це виникала плутанина, і робота трохи сповільнювалась. Стало зрозуміло, що технічні навички - це тільки частина успіху, а без нормальної комунікації навіть прості речі стають проблемою.

Також була проблема дедлайнів, коли завдання різних ролей були тісно пов'язані між собою. Було важко зробити так, щоб усім було комфортно, адже у всіх різна завантаженість протягом тижня, і не всі могли почати рано робити свою частину. Доводилось шукати компроміси та домовлятись.

Після проходження цього етапу (середини роботи) ситуація покращилась. Можливо, це було пов'язано з тим, що основне навантаження вже було позаду, або ми просто навчились краще комунікувати. Робота в команді загалом стала ефективнішою, і ми успішно завершили проект.

Цей досвід показав мені, що командна робота - це не тільки про розподіл завдань і дедлайни, а й про вміння знаходити спільну мову та адаптуватись до обставин. Попри все, ми з усім впорались і дійшли до кінця.