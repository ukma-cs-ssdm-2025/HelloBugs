## Есе-рефлексія про командну роботу та етичні виклики

Це був мій перший досвід групового проєкту в університеті і на початку роботи мені було дуже важко звикнути до того, що тепер я не відповідальна за увесь процес розробки. Також це накладало відчуття обов’язку не підвести команду, роблячи усе кращим чином і деколи більше, ніж треба, що в певний момент обернулося проти мене. 

Я не так добре була знайома з моїми колегами по проєкту до, тому першопочатково проблема виникла у комунікації – я часто вагалася висловлювати свої думки, особливо ті, які могли здатися не дуже позитивними, що призводило до загострення ситуації. 

Тому мій перший інсайт такий: уникнення конфліктів у команді лише загострює невирішені проблеми всередині. Мається на увазі, що варто відразу спокійно обговорювати «наболіле», аби робота в команді залишалася продуктивною. Наразі я думаю, що за ці три місяці ми змогли сформувати хороші взаємини одна з одною і подібного роду питання вже не підніматимуться (хочеться додати «так оось навіщо в компаніях ці івенти заради обʼєднання колективу»). 

Завдяки роботі в команді цей курс дуже вплинув на моє сприйняття soft skills і загальне бачення себе, як командного гравця. Раніше я вважала, що в мене з цим усе набагато гірше, але як виявилось я можу брати ініціативу у свої руки і бути корисною для інших. Тому наступного разу, обираючи між розробкою системи індивідуально чи в команді, я оберу друге, бо це про реальний світ і набуття, не менш важливих за технічні, навичок для майбутньої кар'єри в IT сфері.  

Загалом я задоволена цією роботою у триместрі і нашою системою бронювання номерів. На захисті я в цьому остаточно переконалася. Дуже вражена, як ми з колегами змінились за цей проміжок часу і як легко, приємно та ефективно ми комунікували щодо останніх покращень нашої системи. Тому я дуже вдячна їм за це, і викладачеві, що підтримував нас протягом усього курсу. Без сумніву це – цінний досвід.